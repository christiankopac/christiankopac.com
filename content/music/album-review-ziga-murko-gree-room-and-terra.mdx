---
title: "Žiga Murko: Green Room + Terra"
tags: ["radio", "radio študent", "album review", "Žiga Murko"]
date: "2014-12-26"
slug: "album-review-ziga-murko-green-room-and-terra"
category: "music"
status: "published"
---

![](https://radiostudent.si/sites/default/files/styles/thumbnail_w530/public/slike/2014-12-26-tolpa-bumov-%C5%BEiga-murko-green-room-35920.jpg?itok=-7kJxjvB)

**Green Room (Samozaložba, 2014)**
**Terra (Samozaložba, 2014)**

Dober mesec po izidu EP-ja La Scala pri neodvisni aljaški založbi Burnt Tapes je Žiga Murko izdal svoj prvi projekt, ki pokaže, da se v svoji glasbeni produkciji ne opira samo na elektronski improvizirani jazz ob pozavni, ampak da je pravi beatmaker, in to v smeri underground in futurističnih hip hop beatov. S tem je Žiga dosegel tudi to, da je med prvimi Slovenci, ki se s takim žanrom in stilom tudi profesionalno ukvarjajo. Green Room je ime albuma, ki ga je v samozaložbi izdal 19. decembra letos. Na dan izida plate je svojo ploščo tudi premierno predstavil v ljubljanskem lokalu Pritličje.

Gre za, žal, kar precej kratko plato, ki ne preseže tridesetih minut, ampak obenem nedvomno dovolj dolgo, da okusimo, v kateri smeri se giblje njegova produkcija. Na njej slišimo rezultat in znanje, ki ga je pridobil ob sodelovanju s tujimi neodvisnimi hip-hop založbami, izkušnje, ki bi jih na domačih tleh težko našel, saj so začetki in razvoj te glasbene zvrsti kar precej oddaljeni od Slovenije. Med tujimi založbami in kolektivi, s katerimi je Žiga že sodeloval, najdemo docela znana imena, kot sta losangeleški založbi Soulection in Team Supreme. Po teh založbah se tudi jasno zgleduje, saj je tudi sam osnoval svojo založbo z imenom Inn Kick, pri kateri je način delovanja podoben kot pri omenjenih založbah: glasbeniki dobijo sample packe ali v tem primeru »blunts«, iz katerih ustvarjajo muziko po svojem osebnem stilu.

Čeprav večina poslušalcev pozna Žigovo delo po jazzovskih predstavah na pozavni, se je pri tokratni izdaji izogibal inštrumenta, po katerem ga najbolj poznamo in katerega smo najbolj vajeni. Namesto tega se je osredotočil na bolj rafinirane lo-fi beate in crackling zvoke, ki spremljajo plato od začetka do konca. Kot je značilno za lo-fi hip hop, je Green Room polna akustičnih bobnov in klasičnih hip hop beatov iz devetdesetih, ki s pomočjo efektov, natančneje tistih iz Rolanda SP-404, dajo občutek umazanih in zapacanih zvokov, kakor, da bi šlo za posnetke, snemane na traku ali kaseti. Druga značilnost zvrsti, ki se je Žiga Murko tudi drži, je dolžina in oblika komadov, ki so v tem primeru v povprečju dolgi okoli dve minuti. Komadi pa se obenem ne držijo standardne strukture z uvodom, refrenom in zaključkom, temveč ima plata v celoti svoj uvod in zaključek, in to s prvim in predzadnjim komadom. Če bi primerjali zvok plate z okusom, bi morali definitivno reči, da je ta okus precej sladek, k temu pa pripomorejo predvsem komadi, kot so »Vapor (light)«, »Peace Was Happening« in »Very Refreshing«, čudoviti primeri neo-soul muzike, kjer se sliši tudi močan vpliv njegove džezovske kariere. Improvizacija je del njegove produkcije, pa tudi sam je povedal, da se poskuša že nekaj časa izogibati digitalni produkciji in narediti čim več reči brez popravljanja. Če strnemo: navdih EP-ja Green Room je Murko naeč tako pri jazzu in improvizaciji kot tudi pri sodobnih beatmakerskih trendih.

Vpliv hip-hopa iz devetdesetih se še najjasneje sliši pri komadu »bizou«: prve sekunde dajo podoben občutek, kot ga je mogoče slišati pri pri Temples of Boom od Cypress Hill: umazan in zapacan zvok, poln prasketajočih zvokov ter temnih melodij, ki dajejo občutek zakajene sobe. Občutek je v primeru tega komada nadgrajen z repanjem MC-ja princebasea in vokali, ki se sofisticirano javljajo nad beatom, ter s kratkimi sempli nekega 8-bitnega digitalnega sinta, ki se sliši kot igralna konzola NES.

Zagotovo je Žigovo mreženje preko spleta, še posebej Soundclouda, in delo v tujini ter sodelovanje s tujimi artisti plošči doprineslo svoje, saj v Green Roomu sodeljuje kar nekaj tujih gostov. Tu najdemo MCja princebasea z Aljaske in Newyorčana Jalala Salama, pri komadu »daydream« saksofonista Jana Kusa, v komadu »Very Refreshing« pa naletimo še na koprodukcijo z belgijskim beatmakerjem ShungGujem.

V prihodnosti lahko od Žige pričakujemo kar dosti materiala: preko samozaložništva ali njegove založbe Inn Kick, ki je trenutno prišla že do tretjega »blunta«, ali preko drugih založb, pri katerih namerava izdati bolj eksperimentalen material. Mogoče bi si v opisani bodočnosti želeli slišati za malenkost hitrejše in bolj agresivne bite, ampak prepustimo to notranji dinamiki znotraj projekta Inn Kick.

V drugem delu današnje Tolpe bumov bomo poslušali še EP Terra, ki ga je Žiga Murko izdal v samozaložbi septembra letos. Terra je kratek EP, kjer komadi ne presežejo treh minut. EP sestavlja pet kratkih komadov, napolnjenih z ambientalnimi in chillwave zvoki. Ne glede na dolžino komadov v kratkem in kompaktnem stilu Žiga uspe postaviti dovolj močno podlago z vokali, ki se globoko v ozadju s pomočjo efektov spreminjajo v zelo prijetne ambientalne zvoke. Z uporabo »beat-repeaterja« in raznih filtrov pa odpira glasbeni prostor, da se drugi zvoki razvijejo in prevzamejo pozornost poslušalcu, v njegovem primeru pozavna in ritmična podlaga. Terra je tudi konceptualno pravo ime za to plato, z naslovi, ki sami po sebi že dosti povejo o stilu muzike: počasnejši beati z obilico malih detajlov, samplov in efektov, ki tako z vsakim komadom ustvarjajo svoj prostor v glasbenem vesolju beatov.

Za razliko od Green Rooma je Terra po svoje bližje ambientalnemu in R&B zvoku, kakor hip-hopu. Čeprav je glasba še vedno posledica istih inštrumentov: pozavne, MPC-2000, Roland SP-202 in SP-404, so struktura komadov in njihovi melodični deli bolj spolirani in čisti. Če si želite torej poslušati Žigovo produkcijo, kjer je v prvem planu pozavna in ambientalna glasba, je Terra definitivno primernejša plata.

Bandcamp:

- [Žiga Murko - Terra](https://zigamurko.bandcamp.com/album/terra-2)
- [Žiga Murko - Green Room](https://zigamurko.bandcamp.com/album/green-room)
